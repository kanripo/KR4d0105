# -*- mode: mandoku-view; -*-
#+TITLE: 濟北晁先生雞肋集
#+DATE: 2015-09-11 10:03:37.676958
#+PROPERTY: ID KR4d0105
#+PROPERTY: BASEEDITION SBCK    
#+PROPERTY: WITNESS SBCK
#+PROPERTY: JUAN 34
#+PROPERTY: FILE SB04n0551-034雞肋集-卷第三十四.
<pb:KR4d0105_SBCK_034-1a>¶
濟北晁先生雞肋集目録¶
　第三十四卷¶
　　序¶
　　　何龍圖奏議序(郎作/代李侍)¶
　　　張穆之觸鱗集序¶
　　　治通小序¶
　　　海陵集序¶
　　　石逺叔集序¶
　　　續嵗時雜詠序¶
<pb:KR4d0105_SBCK_034-1b>¶
　　　汴都賦序¶
　　　坐忘論序¶
　　　捕魚圖序¶
濟北晁先生雞肋集目録(終)¶
<pb:KR4d0105_SBCK_034-2a>¶
濟北晁先生雞肋集巻第三十四¶
　序¶
　　何龍圖奏議序代李侍郎作¶
某嘗論天欲平治天下其勢有不期而自合者三¶
始興之主不以兵革本於得人心以得天下故天¶
爲之開其統使宏且逺而其後世子孫出而承之¶
者必恭儉愛人其徳之流行亦洽故爲之培其基¶
使逺且固此二者皆天也又世常忽於無難無與¶
佐之孰戒而康故詩曰思皇多士生此王國夫王¶
<pb:KR4d0105_SBCK_034-2b>¶
¶
者將有為而士之生於其國者多此亦非人之所¶
能為也有以開之有以培之與夫卒相之以士然¶
皆非人之所能為故曰天欲平治天下其勢有不¶
期而自合者三何以言之堯授舜舜授禹禹用力¶
而湯用兵堯舜不可及也而湯有慙徳禹不以兵¶
革猶八年於外用其力者勤矣而太祖皇帝不馳¶
一馬不遺一矢雍容達節而有天下天下奔走而¶
稱臣五國稽顙而下吏其受命配禹而用力寡由¶
湯以來未有太祖之武也天固開之矣漢髙祖以¶
<pb:KR4d0105_SBCK_034-3a>¶
馬上取之至老於馬上而不得休且繼有諸吕蹀¶
血之禍而後文景起而施其澤兩世遵業僅得休¶
息於無爲而仁宗皇帝席祖宗優游之盛傳之百¶
年無大變故乃身服恭儉以振德之又四十餘年¶
其守成比文景而施澤乆&KR1176;漢以來未有仁宗之¶
仁也天固培之矣方是時人君虚巳於上而羣臣¶
竝進各自明於下君臣有慶譽而下竝受其福風¶
俗醇厚君子多而小人少葢若董仲舒所言詩人¶
美之爲作上天佑之爲生賢佐者嗚呼豈人力也¶
<pb:KR4d0105_SBCK_034-3b>¶
¶
哉其一時將相文武光明碩大之材左右論思直¶
諒多聞之士不可勝數而何公名其間公為御史¶
諫官至列侍從終始一節知無不言近古之遺直¶
者其所為奏議二百餘篇為二十巻其言安危治¶
亂之至數弛張取舎之要務與其尤深切世病者¶
當時畧已施行其誠心出於憂國愛君簡昜而通¶
非若世之無得於其中而以為文者榮華昜瘁而¶
難乆也然則仁宗所以為宗有徳跨文景而追成¶
康有自致矣某是以竊歎於何公知天之生斯人¶
<pb:KR4d0105_SBCK_034-4a>¶
有時而公之遭斯時有命二者適相值實難葢必¶
有能聴言之主導其臣使言而後能言之士至則¶
夫生之者天也使之至者君也故君之權勝天然¶
至有得士而不能用士以是隠則夫使其君能用¶
而成功是乃所以爲天相之之道故天亦終勝人¶
昔吳季札觀上國論其興衰如指諸掌而獨見蘧¶
伯玉數人者以謂衛多君子其國無故此不探其¶
天命之所在而秖以人事知之然至於今論知天¶
者唯吳季札則天人之際固可見矣某昔爲和川¶
<pb:KR4d0105_SBCK_034-4b>¶
¶
令會天子詔求直言士而公以天章閣待制使河¶
東遽取其文上之幸以是知名今位政府於公為¶
門下士故其子某以公遺藁求序而不得辤公名¶
剡字聖從某州某縣人仕至某官云¶
　　張穆之觸鱗集序¶
魯俗當周之盛及孔子時文學為他國矜式周衰¶
諸侯竝爭而魯為弱國文學亦微然其故俗由秦¶
漢迄今尚多經儒忠信之士分裂大壊如五季文¶
物蕩盡而魯儒猶往往抱經伏農野守死善道葢¶
<pb:KR4d0105_SBCK_034-5a>¶
五十年而不改也太祖皇帝起平禍亂盡屈良平¶
信越之䇿休牛馬而弗用慨然思得諸生儒士與¶
議太平而魯之學者始稍稍自奮壠畝大裾長紳¶
雜出於戎馬介士之間父老見而指以喜曰此曹¶
出天下太平矣方時厭亂人思復常故士貴葢不¶
待其名實加於上下見其物色士類而意已悦安¶
之此儒之效也金鄉故隷兗兗魯地吾里而故張¶
公盖金鄉人公以太平興國三年起家進士甲科¶
大理評事通判普州葢太祖皇帝初拔魯羣士之¶
<pb:KR4d0105_SBCK_034-5b>¶
¶
一人也始補之為兒從先君學先君多為補之言¶
故里中前輩賢士長者初聞公名徒竦然佩先君¶
訓慕先進而已矣宦學不試白首來㱕廼始與公¶
之曽孫大方游大方為人質直自將好善不欺類¶
可與論里仁之美者補之因復識先君之言又知¶
公之忠信流澤有後也然去今百年所傳聞未足¶
以知公盡一日大方出公遺藁曰觸鱗集葢公為¶
太宗御史時所上疏議而觸鱗公所自名也三復¶
彌月凜乎直諒多聞之益如藥石如穀米非無用¶
<pb:KR4d0105_SBCK_034-6a>¶
而設者其多至數十章皆深切當世之務不可以¶
盡舉始恨公不究其用云至其它詩文皆清麗有¶
唐中葉以來才士之風非若五季及國初文物始¶
復武夫麁鄙田里朴陋者之作也其相與切磋學¶
問見於酬唱者翰林王黄州元之為多黄州名世¶
士亦吾里人事熈陵為學士熙陵稱其獨步天下¶
者嘗以直諌斥乆不召召且大用復諫不悔卒復¶
斥竟不大用死黄州黄州於一時流輩少許可獨¶
畏公尚以為不可及也則公之為人可知已補之¶
<pb:KR4d0105_SBCK_034-6b>¶
¶
旣以觸鱗集㱕大方大方再拜求爲集序補之以¶
言爲戒乆雖諾其請未作也而大方踰年踵門請¶
不衰至載石戶外因甥張宗奭以言幸有間必書¶
補之平生戲笑爲文字且不吝固吝於吾里中賢¶
士長者以孤大方好善追遠踰年之誠心豈先君¶
所以敎哉故不辤而終序之公諱肅字穆之自御¶
史爲尚書郞知蔡州恥言不用未四十解紱而去¶
其世家行事本末與諸子茂良具於前進士許齊¶
所爲公墓表齊亦文學知名不妄推與凡齊所録¶
<pb:KR4d0105_SBCK_034-7a>¶
不復論論其立身許國之大節以遺大方俾刻石¶
藏諸家以為吾里後生不及見若人傳聞而慕者¶
之勸云¶
　　治通小序¶
毁譽不敢浮事實因以加賞罰謂之襲情　賴之¶
以生不可一日無也謂之飲食　天日之清明奴¶
隷識之謂之共知　權言聖人之所獨見也謂之¶
夜行　所挈者要而順者衆謂之裘領　如橈止¶
水惡其波起不如遄已謂之本寧　本彊則精神¶
<pb:KR4d0105_SBCK_034-7b>¶
¶
折衝謂之折衝　譬如播種終必粒譬如鑿井終¶
必汲謂之可為　鈞金輿羽不可以為重輕之實¶
謂之揣本　誠者政事之本也謂之致誠　常徳¶
不忒世自低昂而吾之為常者一謂之常一　事¶
有根本不可須臾離也謂之輜重　先河而後海¶
小式為本而大為末謂之務本　非其道雖微不¶
可假人也謂之名器　五味異和謂之相濟　始¶
施之逆利在後日謂之要終　天欲風草木未動¶
而鳥已翔謂之前應　小人以為翦翦耳君子畏¶
<pb:KR4d0105_SBCK_034-8a>¶
焉謂之微大　象見其牙而小大可論也謂之迎¶
知　推其派而知其所從來㴱謂之逆流　黄金¶
珠玉饑不可食寒不可衣謂之貴疎　中流失舩¶
一壺千金謂之賤適　事或不相謀而相病謂之¶
魯酒　一人曰玉十人曰珉舉世皆曰珉謂之衆¶
意　事致其極則其後無以加謂之窮反　狂者¶
東走逐者亦東走寒者戰懼者亦戰謂之似是¶
以攣拘之語疑域外之事謂之常談　一言而得¶
人之心謂之察鳴　謂狐爲狸則不知狐又不知¶
<pb:KR4d0105_SBCK_034-8b>¶
¶
狸謂之胥失　蚌&KR1748;相持田父捃之謂之兩得¶
擊舟水中魚沈而鳥揚謂之同離　月不知晝日¶
不知夜謂之物曲　且冬且夏謂之迭勝　攘公¶
議之近似者以葢衆口而濟其私謂之借公　志¶
大心勞所以求者非其道謂之非分　益而不已¶
必損謂之勝懼　知所以弱則彊矣謂之削喜¶
事蠱物極而後可以轉敗從新謂之轉敗　名實¶
不虧而能使其喜怒移謂之朝三　欲近四旁莫¶
如中央謂之近四　水避礙則通於海謂之曲成¶
<pb:KR4d0105_SBCK_034-9a>¶
　寡能似徳拙言似黙欲上者識謂之破庸　捷¶
趨而速至中道而憊憩不如椎之乆謂之椎乆¶
始駕馬者反之車在馬前謂之始駕　人取我予¶
人予我取謂之獨獲　佃魚網罟利隨世興謂之¶
知化　敗不在大一毫萌之謂之見微　無謂不¶
效姑聴其告謂之養敢　胡越可使無異心謂之¶
同舟　徒曰古人不我欺而不知時事已異謂之¶
信書　旦用旦効草用草効而不可以經乆謂之¶
欲速　挾事懐欺明能知之謂之詰詐　唯有德¶
<pb:KR4d0105_SBCK_034-9b>¶
¶
能以寬服民其次莫如猛謂之量力　夕而亨牛¶
牛乃饗客會其已食謂之失時　文是實非謂之¶
名好　人而不仁疾之已甚亂也謂之已甚　法¶
析毫釐小徧大遺謂之宻紕　以勢使之鈍者厲¶
怯者奮謂之矢激　利不百不變法謂之重改¶
謨定於先羣言不能昜謂之不搖　毒虵螫手則¶
勇士斷其臂謂之存大　示之好惡而民知禁謂¶
之上欲　有徳者進則朝廷尊謂之徳威　輿馬¶
致千里舟楫涉江河謂之假物　入有拂士出有¶
<pb:KR4d0105_SBCK_034-10a>¶
敵國謂之常存　尾大不掉謂之本弱　藩籬不¶
飭謂之外輕　曲士不可語於道而聖人惟時變¶
是守謂之達節　立不昜方非招不往謂之守官¶
　作法於凉其弊猶貪謂之謀始　千里之行始¶
於足下謂之積微　川澤納汙瑾瑜匿瑕謂之忠¶
厚　苦節不可正故大教務因俗謂之人情　論¶
卑古人而才不足逮當世謂之髙論　將以重之¶
適所以賤之謂之過爰　見幾而作不俟終日謂¶
之轉圜　以天下為心好惡不在其身謂之大度¶
<pb:KR4d0105_SBCK_034-10b>¶
¶
　若緩若紆為國之本不可以無謂之闊要　十¶
羊九牧不若童子之獨謂之專任　言異言逆視¶
道以為則謂之不惑　不患衆之不知患蔽謀者¶
非謂之寳斷　臣民異志則朋黨進在明公議謂¶
之一下　賞一切之功亂百世之法謂之賊下¶
舉綱而略細謂之大體　數米而炊不足濟天下¶
謂之小節　始勿輕舉人莫測然否謂之靜勝¶
臣無求於其君故進退不累其身謂之取重　髙¶
為量而罪不及逺為途而誅不至謂之大望　躬¶
<pb:KR4d0105_SBCK_034-11a>¶
自厚而薄責於人謂之遠怨　殺身以爲國然不¶
足以拯世之溺謂之無益　理無常是事無常非¶
謂之通變　今日用之明日不可復也謂之日改¶
　捨法任人廢法法存謂之小縱　虚名無益事¶
實而藉以鎭人心謂之名高¶
　　海陵集序¶
文學古人之餘事不足以發身春秋時齊魯秦晉¶
宋鄭吳楚列國之大夫顯名諸侯相與聘問交接¶
陳詩揚禮見於言辭人稱之至今想見其爲人若¶
<pb:KR4d0105_SBCK_034-11b>¶
¶
不可及者皆有它事業尊君芘民舉大而任重排¶
難而解紛用之如穀米藥石一日不可無而言辭¶
者特以緣飾而行之耳戰國異甚士一切趨利邀¶
合朝秦而草楚不恥無春秋時諸大夫事業矣而¶
言辭始專為賢雄夸虚張聴者為奪雖義理皆亡¶
而文章可喜以其去三代春秋時猶近也其用以¶
發身亦不足言至於詩又文學之餘事始漢蘇李¶
流離異域困竆仳别之辭魏晉益競至唐家好而¶
人能之然為之而工不足以取世資而經生法吏¶
<pb:KR4d0105_SBCK_034-12a>¶
咸以章句刀筆致公相兵家鬬士亦以方略膂力¶
專斧銊詩如李白杜甫於唐用人安危成敗之際¶
存可也兦可也故世稱詩人少達而多竆由漢而¶
下枚數之皆孫樵所論相望於竆者也以其不足¶
以發身而又多竆如此然士有無意於取世資或¶
其間千一好焉惟恐其學之而力不逮營度雕琢¶
至忘食寢會其得意翛然自喜不啻若鍾鼎錦繡¶
之獲顧他耆好皆無足以昜此者雖數用以取詬¶
而得禍猶不悔曰吾固有得於此也以其無益而¶
<pb:KR4d0105_SBCK_034-12b>¶
¶
趨為之又有患難而好之滋不悔不反賢乎海陵¶
集葢許君大方作亦竆而不悔者之一也君於詩¶
好之篤葢辛苦刻篆呻吟裘氏者有年不幸其犂¶
然之音與吾竆類然君少年自已得聲譽至他事¶
業行己莅官皆方進未可量何苦而為是閉闗絃¶
歌霖雨饑餓之聲樂之而不厭如此哉且以為後¶
世名乎則孰與當身捷得權位之利抑謂利者君¶
不近乎則後世之名於君亦復安有哉是未有以¶
此語君者也是惑也補之既序此意以賢君能獨¶
<pb:KR4d0105_SBCK_034-13a>¶
為人之所不為者而非有希於世視趨利邀合猶¶
勝然亦因以為戒君字體之與補之故人張芸叟¶
張文潛陳伯脩皆厚云¶
　　石逺叔集序¶
文章視其一時風聲氣俗所為而巧拙則存乎人¶
亦其所養有薄厚故激揚沈抑或侈或廉穠纖不¶
同各有態度常隨其人性情剛柔靜躁辯訥雖甚¶
愛悦其致不能以相傳知此者則古人已逺若與¶
之竝世而未之接得其書讀焉如對面語以之逆¶
<pb:KR4d0105_SBCK_034-13b>¶
¶
其志曰此何如人也此何如人也無不可言者職¶
方員外郎石君逺叔諱起魏人魏一都會自信陵¶
公子以好士傾諸侯其所至客往往發憤立功名¶
而曹氏兄弟與二三子馬上賦詩至於今不冺魏¶
人所以尚義喜文章亦其餘也而逺叔又倜儻有¶
美才自童子時為辭賦則已綺麗去舉進士一上¶
中第所居官官治而益致志於學其所為詩文葢¶
多至四百篇其言雅馴類唐人語尤長於議論酬¶
答思而不迫讀者知其人通達温温君子也逺叔¶
<pb:KR4d0105_SBCK_034-14a>¶
在濟時補之數相從間相與評古作者逺叔語時¶
造精微補之嘗屈然私怪逺叔頗放於酒飲輒醉¶
或悲歌愀然意其負所有不偶寄之此耳無幾何¶
逺叔卒後補之官於魏而其子采在陳以書來曰¶
先君不幸惟子為知其志為采序先君詩文采不¶
孤矣補之復曰我貧賤逺叔知我不肯遇我以衆¶
人我不敢曰知逺叔顧平居所嘗得而宜為人道¶
者若此可黙哉乃次第㱕之采字仲素好學良士¶
能世其先人元豐七年正月十一日潁川晁補之¶
<pb:KR4d0105_SBCK_034-14b>¶
¶
序¶
　　續嵗時雜詠序¶
宋氏自宣獻公益大徳行文章語世族者必先之¶
家故藏書其多與四庫等而宣獻公之子常山公¶
次道能世宣獻公之學好書滋不倦博聞彊志為¶
時顯人與客語亹亹下上數千載間在其齒牙也¶
補之為兒時諸老先生為補之道宋氏如此而補¶
之生世晚去宣獻公逺重以不及拜常山公私自¶
記欲盡得宋氏之書而觀之元豐六年六月遇畢¶
<pb:KR4d0105_SBCK_034-15a>¶
公叔於京師公叔言宋氏藏詩曰歲時雜詠者葢¶
宣獻公所集唐以前詩人之作髣髴具在公叔曰¶
夫天地變化其情至微有不可道以辭者四時之¶
間氣候物色俯仰輒異使一人言之雖其巧如簧¶
恐不得與造物者爭功於是雜衆言而觀之不亦¶
可乎宋氏故多賢而宣獻公之孫曰剛叔尤篤志¶
於學不愧其先人又嘗集宋詩人之所爲爲續歲¶
時雜詠以成其祖之意葢若干篇且詩之作患言¶
不能稱物者以得之偏也嘗試丹青衆言憑几肆¶
<pb:KR4d0105_SBCK_034-15b>¶
¶
目於方尺之間而四時氣候物色慘舒榮槁所以¶
過乎吾前者每觀每異其致亦足樂也因以其集¶
屬補之為序補之復於公叔曰詩之亡乆矣豳詩¶
七月其記日月星辰風雨霜露草木鳥獸之事盛¶
矣屈原宋玉為離騷最近於詩而所以託物引類¶
其感在四時可以慷慨而太息想見其忠潔剛叔¶
於宋詩所取若此其亦有得於昔人之意乎宋有¶
天下百年而詩之作中間尤盛葢剛叔之所取小¶
大咸備今觀其録一時顯人用是名世其尤宏傑¶
<pb:KR4d0105_SBCK_034-16a>¶
者雖以磅礴天地呼吸陰陽而成歳功可也其下¶
者亦因所長而傳猶之一氣候至生者皆作灼然¶
而華嚶然而鳴以謂天地之巧盡此矣補之方求¶
為太原官聞其俗儉陋無登覽燕語之樂將因公¶
叔盡傳剛叔之所藏者以行而忘吾憂也故喜為¶
剛叔序之¶
　　汴都賦序¶
宋興百年仁宗時天下乂安人務衣食至熙寧元¶
豐間積累滋乆於是天子方奮然有意修法度齊¶
<pb:KR4d0105_SBCK_034-16b>¶
¶
庶官正宗廟宫室井衢城域使各有體以隆中興¶
示天下為太平觀而奉議郎前知亳州譙縣事闗¶
景暉初奏汴都賦以諷天子嘉其才命對便殿景¶
暉言天子盛徳焦勞天下葢四方之政所以行而¶
其末㱕之清淨以諌上愛民力固基本如所奏賦¶
㫖天子以語宰相使補中都官之缺景暉貧不能¶
畱京師乃官河北而先帝棄天下景暉亦行去河¶
北抱其賦而泣以屬北京國子監教授晁補之序¶
其意補之曰聖人初無意於言六經之辭皆不得¶
<pb:KR4d0105_SBCK_034-17a>¶
已夫不得已故言之致必始於詳説而後終之以¶
説約聽廉者語不若聽夸者語夸昜好也聴狡者¶
語不若聴婉者語婉昜從也故賦之類常欲人博¶
聞而微解見人言九州山川城郭道路太行呂梁¶
舟車萬里之勤則使人思投轄弭節見人言州閭¶
大㑹賓主酧酢匏竹啾咽晡夕厭滿酤酸肴昲則¶
使人思弛帶而臥故上林羽獵言卒徒之盛終日¶
馳騁則必以節儉成之揚雄以謂猶騁鄭衞之聲¶
曲終而奏雅後世猥以雄悔之因棄不務然補之¶
<pb:KR4d0105_SBCK_034-17b>¶
¶
竊怪比來進士舉有司者説五經皆喜為華葉波¶
瀾説一至百千語不能休曰不如是㫖不白然卒¶
不白至辭賦獨曰是侈麗閎衍何也景暉為人葢¶
澹泊寡嗜好至飯脱粟茹藿自枯槁與補之處或¶
終日不道人一事或終嵗不見其喜愠夫固安為¶
侈麗閎衍者非耶故備論之¶
　　坐忘論序¶
道無言凡言之類妄知言之類妄者亦妄知夫知¶
言之類妄者亦妄然則何如列子曰用無言為言¶
<pb:KR4d0105_SBCK_034-18a>¶
亦言夫能用無言為言亦言幾可與言雖言幾不¶
妄矣不妄斯道已乎非也燕人之晉問其井或告¶
曰垣下垣下得焉而卒之飲者燕人也若乃夫晉¶
人之朝夕飲者則未始問燕人故學道猶飲問而¶
告之燕晉之類也司馬子微著書七篇言道徳之¶
意王毅希仁以示余余曰此晉人之告垣下井者¶
也吾子學焉抑燕人之飲者乎若乃夫晉人之朝¶
夕飲者則未始問燕人以謂人飲而我味之有是¶
哉司馬子微名承禎唐達士昔予讀李白大鵬賦¶
<pb:KR4d0105_SBCK_034-18b>¶
¶
想見其為人¶
　　捕魚圖序¶
古畫捕魚一巻或曰王右丞草也紙廣不充幅長¶
丈許水波渺瀰洲渚隠隠見其背岸木葭菼向搖¶
落草萋然始黄天慘慘雲而風人物衣裘有寒意¶
葢畫江南初冬欲雪時也兩人挽舟循厓一人篙¶
而下之三人巾帽袍帶而騎或馬或驢寒峙肩擁¶
袖者前揚鞭顧後攬轡語袂翩然者僮負囊尾馬¶
背而荷若擁鼻者三人屈竹為屋三童子踞而起¶
<pb:KR4d0105_SBCK_034-19a>¶
大網一童從旁出者縛竹跨水上一人立旁維舟¶
其下有笱者方舟而下四人篙而前其舟坐若立¶
者兩童子曳方罟行水間者縛竹跨水上一人巾¶
而依蘧蒢坐沈大網旁笱屈竹為屋縛竹跨水上¶
童子跪而起大網者一人屈竹為屋前有瓶盂可¶
見者篙者槳者俛下罩者三人皆笠方舟載大網¶
行且漁兩兒兩葢依蘧蒢坐有巾而&KR1046;出網中得¶
者&KR1468;操楫一人縛竹跨水上顧而語前有盃盂者¶
方舟載大網出網中得者縛竹跨水上兩兒沈大¶
<pb:KR4d0105_SBCK_034-19b>¶
¶
網旁維艓者兩人篙其舟甚力有帷幙坐而濟若¶
婦人可見者方舟依渚一人篙一人小而&KR1046;三童¶
子若飲食若寐前有盃盂者一人推葦間童子俛¶
而曳循厓者人物數十許目相望不過五六里若¶
百里千里右丞妙於詩故畫意有餘世人欲以語¶
言粉墨追之不似也常憶楚人云帝子降兮北渚¶
目渺渺兮愁予嫋嫋兮秋風洞庭波兮木葉下引¶
物連類謂便若湖湘在目前思頃時嵗晚道吳江¶
如此漁者男子婦女童稚舟楫梁笱網罟罾罩紛¶
<pb:KR4d0105_SBCK_034-20a>¶
然在江然其業廉而事佚故無市廛爭利意此與¶
畫二大夫去國其色無别恨奚以異元祐元年四¶
月二十日李希孝出之欲模寫無善工乃借韓退¶
之序畫人物意識之潁川晁補之序¶
<pb:KR4d0105_SBCK_034-20b>¶
¶
濟北晁先生雞肋集巻第三十四¶
